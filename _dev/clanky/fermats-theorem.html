<link rel="stylesheet" href="../../../web_I1B/css/index.css"><p>
    <strong>
        Krychli nelze rozdělit na dvě krychle, ani čtvrtou mocninu na dvě čtvrté mocniny, a obecně žádnou vyšší
        mocninu na dvě mocniny téhož stupně: objevil jsem úžasný důkaz, na který není na tomto okraji dosti
        místa.
    </strong>
    Tuto poznámku napsal toulouský soudce Pierre Fermat někdy kolem roku 1637 na okraj stránky v Diofantově Aritmetice.
    Přeloženo do moderní řeči, Fermatova poznámka tvrdí toto:
</p>
<p>
    Jestliže n je přirozené číslo větší než 2, pak neexistují celá čísla a, b, c různá od nuly taková, že
    <span class="font-monospace">a<sup>n</sup> + b<sup>n</sup> = c<sup>n</sup></span>.
</p>
<p>
    Důkaz tohoto tvrzení se ve Fermatově pozůstalosti nenašel, a je téměř jisté, že je Fermat nikdy nedokázal. Přesto se
    pro toto tvrzení ujal název velká věta Fermatova. Po více než tři staletí se mnozí slavní matematici (a taktéž méně
    slavní matematici, i matematičtí amatéři) snažili bez úspěchu tuto větu dokázat. Fermatova věta však odolávala. Až
    do června 1993.
</p>
<p>
    V červnu tohoto roku se konala v nedávno otevřeném Newtonově ústavu v Cambridgi matematická konference, na niž se
    sjela řada expertů v teorii čísel, což je jedna z mnoha specializovaných matematických disciplin. Jedním z
    přednášejících byl čtyřicetiletý Andrew Wiles, profesor matematiky z univerzity v Princetonu. Wiles měl sérii tří
    přednášek s názvem Modulární formy, eliptické křivky a Galoisovy reprezentace. Přestože málokteří přítomní poznali,
    k čemu Wiles směřuje, několik zasvěcenců tušilo, o co jde. Na třetí přednášku, ve středu 23. června, se dostavilo
    více než 60 posluchačů. Ti se pak stali svědky snad největší matematické senzace tohoto století: Důkaz, který Wiles
    ve svých přednáškách nastínil, je důkazem Fermatovy věty.
</p>
<p>
    Na závěr přednášky se Wilesovi dostalo ohromného potlesku. A co více: Mezi posluchači byli prakticky všichni světoví
    odborníci na teorie související s Fermatovým problémem, a všichni se shodli na tom, že Wilesův důkaz je
    pravděpodobně správný (zde musím podotknout, že vzhledem ke složitosti důkazu bude trvat několik měsíců, než
    matematici budou mít stoprocentní jistotu, že důkaz je opravdu v pořádku). Během několika hodin se rozezvučely
    telefonní dráty a matematici po celém světě se dočetli ve své elektronické poště, že Fermatova věta je konečně
    dokázána. Během několika dní pak přinesl tuto zprávu i světový tisk.
</p>
<p>
    Je asi těžké vysvětlit nematematikům, proč ta sláva kolem Fermatovy věty a co nás na ní těch 350 let tak
    fascinovalo. Fermatova věta nevysvětlí vznik vesmíru nebo vznik života na zemi, ani ji nelze použít k výrobě větší
    bomby nebo lepšího televizoru. Ani v matematice samotné neovlivní příliš činnost více než hrstky specialistů. Jediné
    - a pro matematika to nejdůležitější - bylo, že 350 let odolávala snahám ji dokázat.
</p>
<div class="photo-gallery">
    <a href="/assets/img/uploads/fermat-1-ORG.jpg">
        <img src="/assets/img/uploads/fermat-1-w250.jpg" alt="Wilesova přednáška">
    </a>
    <a href="/assets/img/uploads/fermat-2-ORG.jpg">
        <img src="/assets/img/uploads/fermat-2-w250.jpg" alt="Část Wilesova důkazu">
    </a>
    <a href="/assets/img/uploads/fermat-3-ORG.jpg">
        <img src="/assets/img/uploads/fermat-3-w250.jpg" alt="Wilesova přednáška">
    </a>
    <a href="/assets/img/uploads/wiles-hawking-ORG.jpg">
        <img src="/assets/img/uploads/wiles-hawking-w250.jpg" alt="Tři geniální mysli pohromadě">
    </a>
</div>
<h3>O Wilesovi</h3>
<p>
    Andrew Wiles je profesorem matematiky na univerzitě v Princetonu. Narodil se ve Velké Británii, studoval nejprve v
    Oxfordu, a později v Cambridgi, kde získal doktorát pod vedením Johna Coatese. Krátce po skončení studií se
    přemístil do Spojených států, kde působil nejprve na Harvardově univerzitě, a poté na univerzitě v Princetonu.
    Dokázal řadu důležitých vět, např. v teorii cyktomických těles. Na Fermatově větě pracoval pravděpodobně od výše
    zmíněného výsledku Ribeta. Někdy na začátku letošního roku se prý zmínil dvěma svým kolegům, že „skoro“ dokázal
    Fermatovu větu. Pravděpodobně již měl důkaz, ale strávil několik měsíců ověřováním detailů. V okamžiku, kdy
    předstoupil před kolegy v Newtonově ústavu, si již byl svým důkazem stoprocentně jist.
</p>
<p>
    Bude trvat několik měsíců, než si tím budou stoprocentně jisti ostatní. Wilesův důkaz prý je 200 stránek dlouhý, ale
    to na něm není to nejtěžší. Důkaz používá výsledky z rozličných zdrojů z různých částí matematiky, takže je na světě
    pravděpodobně ne více než pět nebo šest matematiků, kteří jsou schopni důkazu nyní porozumět. I když díky zájmu o
    Fermatovu větu se v budoucnosti jistě najde mnohem více matematiků, kteří Wilesovu důkazu porozumí a případně jej i
    zjednoduší, zůstane tento výsledek asi jedním z nejobtížnějších, jaký v moderní matematice existuje. V každém
    případě je nemožné, že tento důkaz měl Fermat na mysli.
</p>
<div class="text-center">
    <figure class="figure">
        <img src="/assets/img/uploads/andrew-wiles-w400.jpg" class="figure-img img-fluid rounded" alt="Andrew Wiles">
        <figcaption class="figure-caption text-center">Andrew Wiles</figcaption>
    </figure>
</div>