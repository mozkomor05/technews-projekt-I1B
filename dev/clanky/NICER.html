<p>
    Nejhustější jaderná hmota se vyskytuje uvnitř neutronových hvězd. Její hustota násobně přesahuje hustotu normální
    jaderné hmoty. Zkoumání neutronových hvězd ve formě pulsarů tak může být velmi cenným zdrojem informací o
    vlastnostech jaderné hmoty v extrémních podmínkách. Nové výsledky nyní přinesl rentgenový teleskop NICER na vesmírné
    stanici ISS.
</p>
<p>
    Vlastnosti velmi husté jaderné hmoty se dají studovat pomocí detailního určování průměru, hmotnosti i chování
    neutronových hvězd. Například lze využít měření frekvence rotace těchto hvězd, které pozorujeme v podobě pulsů
    pulsarů v radiové oblasti i v dalších oblastech elektromagnetického spektra. Další možností je studium průběhu
    výbuchu supernov. V pozemských laboratořích můžeme velmi hustou jadernou hmotu vyprodukovat pomocí srážek těžkých
    jader urychlených na rychlosti blízké rychlosti světla. Velice důležité informace může přinést i zkoumání
    rentgenového záření vyzařovaného pulsary.
</p>
<h3>Zařízení NICER</h3>
<p>
    Zařízení <strong>NICER</strong> (<em>Neutron star Interior Composition Explorer</em>) je rentgenový dalekohled pro
    zkoumání měkkého
    rentgenového záření s energií mezi 0,2 až 12 keV z vesmírných objektů. Významné je velice dobré časové rozlišení u
    tohoto přístroje, který zároveň získává spektrum rentgenového záření. Je instalován na mezinárodní vesmírné stanici
    ISS. Tam jej dopravila raketa Falcon-9, která startovala 3. června 2017.
</p>
<figure class="figure">
    <img src="/assets/img/uploads/zarizeni-nicer-w760.jpg" class="figure-img img-fluid rounded" alt="Zařízení NICER na vesmírné stanici ISS (zdroj NASA).">
    <figcaption class="figure-caption text-center">Zařízení NICER na vesmírné stanici ISS (zdroj NASA).</figcaption>
</figure>
<p>
    Platforma, na které je dalekohled umístěn, umožňuje přesné zacílení a dlouhodobě umožňuje zkoumání celé oblohy.
    Zároveň zařízení testuje možnosti využít při navigaci ve vesmíru pulsary. Při něm se využívá toho, že pulsary mají
    extrémně stabilní a přesně pravidelné pulsy. Fungují tak zároveň jako velmi přesné hodiny a majáky, které umožňují
    určit polohu v celé Sluneční soustavě i v jejím okolí. Využívá tak zařízení jako SEXTANT (Station Explorer for X-ray
    Timing and Navigation Technology). Jak bylo zmíněno, dosahuje velmi vysoké přesnosti určení času příletu
    rentgenového fotonu, nejistota je menší než 100 ns. Přesné měření času příchodů fotonů rentgenového spektra a
    srovnání s předpovězenými pro různé pulsary v různých směrech umožňuje z rychlosti světla určit polohu a její změny.
    Pulsary tak díky přesnému určení směru a vzdálenosti umožňují navigaci podobnou GPS v celé Sluneční soustavě i v
    mezihvězdném prostoru. Už v prvních dnech fungování se podařilo prokázat, že lze dosáhnout přesnosti určení polohy
    lepší, než je 10 km. Mohlo by to znamenat revoluci v navigaci našich výbojů ve Sluneční soustavě i za jejími
    hranicemi.
</p>
<p>
    Teleskop XTI (X-ray Timing Instrument) je složen z 56 koncentrátorů rentgenového záření a křemíkové polovodičové
    detektory, které určují čas a energii každého příchozího rentgenového fotonu. Na palubě je i GPS přijímač umožňující
    určení času a polohy. Optický systém pak umožňuje velice přesné a stabilní zacílení teleskopu směrem k vybranému
    zdroji rentgenového záření. Během jednoho oběhu stanice ISS, který trvá zhruba 90 minut, pozoruje rentgenový
    teleskop dva až čtyři objekty.
</p>
<h3>
    Cíle výzkumu neutronových hvězd
</h3>
<p>
    V pozorované oblasti rentgenového spektra vyzařuje pulsar dvěma základními procesy. Jedním z nich je tepelné záření
    povrchu neutronové hvězdy rozpálené na teploty miliony stupňů. Druhým zdrojem je silné magnetické pole neutronové
    hvězdy. Elektrony jsou lehké nabité částice. Ty, pokud se pohybují v silném magnetickém poli, vyzařují takzvané
    synchrotronové záření. Jeho spektrum právě u neutronových hvězd, které mají velmi vysokou intenzitu magnetického
    pole a zároveň zde existují procesy urychlující elektrony i na velmi vysoké energie, se táhne až do oblasti
    rentgenového i gama záření.
</p>
<p>
    Právě velmi přesné měření rychlých změn jasnosti i v rentgenové oblasti spektra umožňuje velice přesně určovat
    poloměr a hmotnost neutronových hvězd. A právě závislost poloměru neutronové hvězdy na hmotnosti umožňuje určit
    stlačitelnost jaderné hmoty a její stavovou rovnici. S rostoucí hmotností roste gravitační síla a míra tlaku na
    hmotu uvnitř neutronové hvězdy. Čím je hmota méně stlačitelná, tím větší poloměr si pro danou hmotnost udrží.
</p>
<p>
    Další pozorování, která mohou něco říci i o stlačitelnosti jaderné hmoty, je studium chování a rychlosti rotace,
    tedy frekvence pulsů, milisekundových pulsarů. Ty mají extrémně krátké periody rotace, které se blíží až hodnotě
    jedné milisekundy. Navíc se jejich frekvence udržuje s extrémní přesností, takže fungují jako nejpřesnější přírodní
    hodiny. Jaká může být nejrychlejší rotace těchto pulsarů, aniž by je odstředivé síly roztrhaly, závisí také na
    stavové rovnici jaderné hmoty, a tedy její stlačitelnosti. Milisekundové pulsary vznikly v případě, že se neutronová
    hvězda vyskytovala ve dvojhvězdě spolu s hvězdou, která byla blízko ní a dostala se do fáze rudého obra. V takové
    situaci může dojít k tomu, že hmota přetéká z obří hvězdy na neutronovou a přenáší na ní moment hybnosti, který
    zrychluje její rotaci. Hledání co nejrychlejších binárních pulsarů je úspěšné právě v oblasti rentgenového záření.
</p>
<p>
    Zároveň je velice důležité studium dlouhodobých změn a vývoje rotace zmíněných milisekundových pulsarů. K
    prodlužování jejich periody by mělo docházet i vyzařováním gravitačních vlna. Zároveň je stabilita jejich periody
    klíčová pro jejich využití jako velmi přesných hodin i pro zmíněnou vesmírnou navigaci.
</p>
<p>
    Zařízení také přispěje ke studiu periodické pulsace a změny jasnosti v rentgenové oblasti u systémů, které obsahují
    neutronovou hvězdu, v stabilním i přechodovém stádiu. Studují se také vzplanutí těchto systémů a skoky v periodě
    způsobené dynamickými procesy, termojadernými explozemi na povrchu neutronové hvězdy a otřesy pocházející z
    vzájemných posunů a interakce jednotlivých vrstev v jejich supratekutém nitru složeném z jaderné hmoty.
</p>
<p>
    Změny intenzity a spektrum rentgenového záření nám také ukazuje mechanické a tepelné vlastnosti povrchu neutronové
    hvězdy. Umožňuje analyzovat i hvězdotřesení, které také dává informaci o nitru neutronové hvězdy.
    Nakonec lze testovat záření v různých oblastech elektromagnetického spektra v intenzivních magnetických a
    gravitačních polích.
</p>
<figure class="figure">
    <img src="/assets/img/uploads/nicer-snimek-dvojhvezdy-w760.jpg" class="figure-img img-fluid rounded" alt="Snímek dvojhvězdy bílého trpaslíka a pulsaru PSR J0740+6620 pořízená pomocí zařízení OSIRIS teleskopu Gran Telescopio Canarias Rozměr obrázku je 16 úhlových vteřin. (Zdroj Beronya et al, 2019).">
    <figcaption class="figure-caption text-center">Snímek dvojhvězdy bílého trpaslíka a pulsaru PSR J0740+6620 pořízená pomocí zařízení OSIRIS teleskopu Gran Telescopio Canarias Rozměr obrázku je 16 úhlových vteřin. (Zdroj Beronya et al, 2019).</figcaption>
</figure>
<h3>Pozorování nejtěžší známé neutronové hvězdy PSR J0740+6620</h3>
<p>
    Nedávno byly prezentovány výsledky studia pulsaru PSR J0740+6620 teleskopem NICER. Jde o nejhmotnější neutronovou
    hvězdu, kterou známe. Je třeba připomenout, že pro přesné určení hmotnosti hvězdy potřebujeme, aby se vyskytovala ve
    dvojhvězdě. V tomto případě je neutronová hvězda v binárním systému s bílým trpaslíkem s heliovou atmosférou.
    Dvojhvězda se nachází v souhvězdí Žirafy a je ve vzdálenosti větší než 3 600 světelných let od nás. Chladnoucí
    pulsar rotuje 346krát za sekundu a jeho existence byla objevena v roce 2019. Předchozí měření vedla k hmotnosti
    neutronové hvězdy 2,14 hmotnosti Slunce. Nejistota určení hmotnosti je menší než 10 %. Hmotnost bílého trpaslíka je
    0,26 hmotnosti Slunce.
</p>
<p>
    Neutronové hvězdy jsou koncovým stadiem hvězd. Jde o výsledek kolapsu nitra velmi hmotných hvězd, které končí v jasu
    výbuchu supernovy. Hmotnost neutronové hvězdy je okolo 1,5 hmotností Slunce a poloměr okolo 10 km. U bílého
    trpaslíka odolává hmota gravitačnímu kolapsu pomocí degenerovaného elektronového plynu. Připomeňme, že poloměr
    bílého trpaslíka je blízký poloměru země.
</p>
<p>
    Pokud toto nestačí a hmotnost kolabujícího nitra hvězdy překoná jistou hranici, která je okolo 1,4 hmotností Slunce
    a označuje se jako Chandrasekharova mez, hroutí se dále a vzniká neutronová hvězda. Ta kolapsu odolává pomocí
    degenerovaného neutronového plynu. V tomto případě tak jde o jadernou hmotu, která však obsahuje pouze neutrony.
    Pokud je hmotnost vyšší než určitá hodnota, nevydrží tlak gravitace ani jaderná hmota a dojde ke zhroucení do černé
    díry.
</p>
<p>
    Přesná hodnota této meze závisí právě na stlačitelnosti, a tedy i stavové rovnici, jaderné hmoty. Připomeňme, že
    stavová rovnice ukazuje na vztah termodynamických veličin, kterými jsou hustota, tlak a teplota. Nejznámější je asi
    stavová rovnice ideálního plynu, která popisuje chování klasické hmoty v plynné podobě.
</p>
<p>
    Předpokládá se, že neutronové hvězdy mají relativně složitou slupkovou strukturu. Na povrchu je tenounká atmosféra z
    vodíku a hélia, která leží na pevné kůře složené z těžších prvků. Rychle se zvyšující tlak při postupu do větší
    hloubky vede napřed vytrhává elektrony z atomů a poté uvolňuje protony a neutrony z jader. Při ještě vyšším tlaku
    dochází ke splynutí protonů s elektrony za vzniku neutronů. Dostaneme tak neutronovou kapalinu, jejíž hustota může
    dosáhnout až dvojnásobku hustoty atomového jádra. I když v ní mohou být i příměsi protonů i jiných částic.
    Připomeňme, že hustota atomového jádra dosahuje řádově hodnoty až 1018 kg/m3. Otázka, jak vypadá jaderná hmota v
    úplném nitru neutronové hvězdy je zatím otevřená. Část neutronů se zde může přeměnit třeba na podivné lambda
    hyperony.
</p>
<p>
    Dokonce je i možnost, že se uvolní kvarky, které protony, neutrony i lambda hyperony tvoří, a dostaneme systém
    volných kvarků a gluonů. Gluony jsou částice, které zprostředkují silnou interakci držící kvarky v neutronech nebo
    protonech. Takový systém volných kvarků a gluonů se označuje jako kvark-gluonové plazma. A právě relativně chladné
    kvark-gluonové plazma by mohlo tvořit nitro neutronových hvězd. Předpokládá se, že ve formě kvark-gluonového
    plazmatu byla hmota ve velmi raném vesmíru v době do 10 mikrosekund po Velkém třesku. Ta však byla naopak extrémně
    horká.
</p>
<p>
    V neutronových hvězdách, které mají malou hmotnost a jsou blízko dolní limity okolo 1,4 hmotnosti Slunce, by podle
    současných modelů tlaky v nitru neměly dosahovat takových hodnot, aby došlo k přeměně neutronů na hyperony nebo
    dokonce ke vzniku kvark-gluonového plazmatu. V jádrech velmi těžkých neutronových hvězd, jako je právě PSR
    J0740+6620 by však mohly tlaky dosahovat hodnot potřebných ke vzniku těchto exotických extrémních stavů jaderné
    hmoty.
</p>
<p>
    A právě přesné měření hmotnosti a poloměru u masivních neutronových hvězd by mohlo ukázat, jaká forma jaderné hmoty
    je v jejich nitru. Pokud bude poloměr pro danou hmotnost menší, bude to známkou, že je jádro hvězdy z
    kvark-gluonového plazmatu.
</p>
<h3>Měření preferuje méně stlačitelnou jadernou hmotu</h3>
<p>
    Zařízení NICER pozoruje rentgenové záření z rychle rotujících neutronových hvězd – pulsarů. Na jejich povrchu se
    tvoří horká skvrna, která vyzařuje rentgenové záření, které pak jako maják periodicky „osvětluje“ Zemi. Vznikají tak
    periodické záblesky v oblasti spektra, které NICER pozoruje. Zároveň formu záblesku velice silně ovlivňuje velice
    intenzivní gravitační pole, které v okolí neutronové hvězdy je a velice významně zakřivuje časoprostor v jejím
    bezprostředním okolí. Do teleskopu se tak nedostávají rentgenové fotony jen v době, kdy horká skvrna otočená k Zemi,
    ale i ty, které byly vyzářeny v době, kdy mířila jiným směrem, ale zakřivení prostoročasu změnilo jejich let do
    směru k Zemi. Pulsar tak vypadá větší, než ve skutečnosti je. Tento efekt může být tak intenzivní a změna směru
    dráhy fotonů tak velká, že rentgenové záření během jeho rotace nikdy úplně nezmizí.
</p>
<p>
    Díky zmiňovanému velice přesnému určení příletu fotonu u teleskopu NICER lze velice přesně analyzovat průběh změny
    intenzity rentgenového záření během rotace neutronové hvězdy. To, jaké je zakřivení prostoročasu v blízkosti povrchu
    neutronové hvězdy a tím i průběh změn intenzity rentgenového záření závisí na hmotnosti hvězdy a jejím poloměru.
    Pokud hmotnost neutronové hvězdy známe, můžeme z průběhu změn intenzity rentgenového záření během její rotace určit
    její rozměry.
</p>
<p>
    Právě takovou studii realizovaly pro pulsar PSR J0740+6620 nezávisle s využitím dat z teleskopu NICER dvě vědecké
    skupiny. Při analýze je potřeba využít jisté teoretické předpoklady a modely. Každá ze skupin využila trochu jiný
    modelový přístup. Jejich výsledky jsou však ve velmi dobré shodě a souhlasí v mezích pozorovacích nejistot. První
    skupina určila průměr objektu na 24,8 km a druhá pak na 27,4. V mezích jedné standardní odchylky se pak v prvním
    případě pohybuje průměr v rozmezí 22,8 až 27,4 km a v druhém pak mezi 24,4 až 32,6 km. Je vidět, že se výsledné
    rozměry obou skupin velice dobře překrývají. V analýze byly využity i měření rentgenového záření satelitu XMM-Newton
    společnosti ESA. Ten pomohl určit šum pozadí.
</p>
<p>
    Zmíněná hmotnost pulsaru PSR J0740+6620 byla určena pomocí dřívějších měření severoamerického radioteleskopu
    NANOGrav, která se snaží velice přesným měřením času příchodů signálů z různých pulsarů detekovat nízkofrekvenční
    gravitační vlny. Zároveň však tato extrémně přesná časová měření umožňují analyzovat oběh pulsaru v dvojhvězdném
    systému a určit jeho hmotnost.
</p>
<p>
    Již v roce 2019 byla pomocí dat z teleskopu NICER a dalších přístrojů určena hmotnost a rozměr pulsaru PSR
    J0030+0451. V tomto případě je hmotnost neutronové hvězdy 1,4 hmotnosti Slunce a její průměr 26 km. I když je
    hmotnost pulsaru PSR J0740+6620 téměř o 50 % vyšší, jeho rozměr je blízký méně hmotnému pulsaru PSR J0030+0451. To
    je větší výzvou pro modely, které vedou k více stlačitelné hmotě, a naopak preferuje formy hmoty, která je velmi
    málo stlačitelná. Problémem je to tak právě pro exotičtější formy hmoty, jako je například kvark-gluonové plazma.
    Zároveň to ukazuje na stavovou rovnici neutronové kapaliny s menší stlačitelností.
</p>
<p>
    Vzhledem k nejistotám v určení hmotnosti i průměru lze zatím těžko s konečnou platností určit složení této jaderné
    hmoty a její stavovou rovnici. Ovšem každý z budoucích modelů bude muset výsledky těchto měření reflektovat.
</p>
<p>
    Výsledky teleskopu NICER jsou velkým příslibem do budoucnu. Zpřesňování měření hmotnosti a rozměrů stále většího
    počtu neutronových hvězd by mohlo již brzy rozhodnout, která představa o složení nitra neutronových hvězd je reálná.
    Velice zajímavé bude i srovnání s výsledky získávané studiem velmi husté jaderné hmoty ve srážkách těžkých jader v
    pozemských laboratořích. Tento směr výzkumu a jeho vztah ke studiu hmoty uvnitř supernov, neutronových hvězd a raném
    vesmíru je populárně popsán v několika článcích (zde, zde a zde). Je však třeba mít na paměti, že složení, hustoty i
    teploty jaderné hmoty vzniklé při srážkách urychlených těžkých jader jsou jiné, než je tomu u neutronových hvězd.
</p>